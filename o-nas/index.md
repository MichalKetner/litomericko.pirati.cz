---
layout: page
rbar: people
---
Vážení litoměřičtí spoluobčané,

jak jistě víte, čekají nás na podzim volby nového litoměřického zastupitelstva. Každé volby jsou unikátní, rezonují jiná témata a kandidují ti, co jsou v zastupitelstvu již hodně dlouho nebo naopak tváře nové. Je zřejmé, že noví i staří zájemci o zastupitelský mandát mají své silné i slabé stránky. Na straně jedné zkušenost a na té druhé nový pohled a nezatíženost osobními vazbami. To platí jak o osobách, tak i o politických stranách. Ideální je kombinace obojího. A toto vám nabízíme.

Chceme Vám představit koaliční projekt České pirátské strany a Strany zelených do litoměřických komunálních voleb 2018. Spolupráci dvou politických stran doplňují nestranické osobnosti.

Co nás spojuje? Především transparentnost, která není u Zelených ani Pirátů prázdným marketingovým pojmem, jako u stran jiných. Jsme schopni prosadit skutečně otevřenou radnici a narušení dlouhodobých vazeb mezi politiky a byznysem, které jsou možná prospěšné pro některé osoby, ale nepřináší městu úspory a pokřivují rovnou soutěž. Také nechceme nikoho upřednostňovat ani upozadit v rámci přidělování dotací, kde vnímáme mnohdy nerovné postavení.

Vám občanům se možná zdá, že v Litoměřicích se žije dobře a není zde třeba něco radikálně měnit. Souhlasíme, že Litoměřice na tom nejsou v porovnání s jinými městy nejhůř. Ale rozhodně víme, kde je co špatně, kde unikají peníze a funguje klientelismus. Pokud nám svými hlasy umožníte podílet se na vedení radnice, tak slibujeme, že se zasadíme o změny a zlepšení.

Zelení nabízejí zkušenost z opoziční práce na litoměřické radnici. Piráti zase z celostátní politiky. Dohromady tvoříme tým, který je schopen nejenom výrazně ve volbách uspět, ale i tyto volby vyhrát. A výhra znamená změnu, kterou Litoměřice potřebují.

